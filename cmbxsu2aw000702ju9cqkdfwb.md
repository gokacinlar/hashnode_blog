---
title: "Linux Hakkında II - Linux’u Kullanmak İçin “Teknik” Gerekçelerin Değerlendirilmesi"
seoTitle: "Linux Hakkında II - Linux’un “Teknik” Gerekçelerinin Değerlendirilmesi"
seoDescription: "Linux, sahip olduğu yazılımsal felsefe & donanımıyla, son kullanıcı ve power userler için ne ifade ediyor?"
datePublished: Sun Jun 15 2025 15:07:11 GMT+0000 (Coordinated Universal Time)
cuid: cmbxsu2aw000702ju9cqkdfwb
slug: linux-hakkinda-ii-linuxu-kullanmak-icin-teknik-gerekcelerin-degerlendirilmesi
cover: https://cdn.hashnode.com/res/hashnode/image/upload/v1749999943133/4efe3664-d710-4746-a01d-dbc17baf9695.webp

---

---

Daha önceki [yazımda](https://gokacinlar.hashnode.dev/linux-hakkinda-i-linuxu-kullanmak-icin-etik-gerekcelerin-degerlendirilmesi) Linux’u gündelik olarak kullanmak için öne sürülen sebepleri iki ana kategoride genelleştirip açıklayabileceğimiz bir girizgâh hazırlamıştım. Bu yazıda ise, bu girizgahın etik boyutunun devamı olan ve Linux’u, diğer işletim sistemleri arasında “teknik” olarak ayıran özelliklerini ve eğer bu işletim sistemini kullanmak istiyorsanız size ne gibi faydalar sağlayacağını tartışacağım. Linux’u uzun süredir kullanıyorum ve bazı spesifik ihtiyaçlar için inanılmaz derecede iyi bir işletim sistemi −benim kullanımımda sağladığı faydalar kendisini sunucu altyapısı, geliştirici araçları veya [low-end](https://tureng.com/tr/turkce-ingilizce/low%20end#:~:text=low%2Dend%20s.-,d%C3%BC%C5%9F%C3%BCk%20b%C3%BCt%C3%A7eli,-3) kullanımda donanım ve yazılım optimizasyonunu maksimize eden hafif masaüstü ortamlarıyla taçlandırıyor. Ve elbette bundan çok daha fazlasına muktedir bir OS. Peki, Linux donanımızın mevcudiyeti ile size ne gibi artılar veriyor?

## Linux ve hitap kitlesi

Konuyu iki ana soru etrafında açmak istiyorum: “Linux, son kullanıcı ve power user dediğimiz, kısaca bilgisayara dair çoğu şeyi öğrenip uygulayan profesyonel kullanıcı için ne ifade ediyor?” ve “Windows veya MacOS’e kıyasla Linux son kullanıcı için ne vaat ediyor?”. Konunun etikten farkı, Linux'u “Neden” değil “Hangi faydaları gözeterek” kullanacağımız olacak. Fakat konuya geçmeden önce belirtmem gerekiyor ki, Linux topluluğunun en temel sorunlarından biri olan elitizmden veya [RTFM](https://en.wikipedia.org/wiki/RTFM) gibi son-kullanıcı düşmanı ve Linux'a gelen insanları caydıran bir retorikten uzak durmakta fayda olduğunu belirtmek istiyorum. Nihayetinde Linux, diğer işletim sistemleri gibi sizin amacınız için kullanacağınız bir araçtır ve konunun etik kısmıyla ilgilenmediğimiz için, burada söylenenler kullanım senaryoları itibariyle tamamiyle göreceli olarak düşünülmeli ve Linux'u diğer işletim sistemleriyle herhangi bir rekabet ediyormuşçasına algılanmamalıdır.

Sıradan (son) kullanıcıların pek çoğu, [bu makaledeki](https://www.statista.com/forecasts/805796/favorite-pc-laptop-activities-in-the-us) istatistiklerde gösterildiği gibi (örnek çalışma olması açısından) genellikle bilgisayarını mesajlaşmaktan ofis uygulamalarını kullanmaya, ilgilendikleri şeylerle ilgili araştırmalar yaparak internette gezinip alışveriş yapmaya kadar pek çok alışkanlığını ezici üstünlükle bir “web tarayıcısı” vasıtasıyla hallediyorlar. İkincil olarak ise bilgisayarlar genellikle oyun oynamak için bir platform olarak kullanılıyor. Bunlardan yola çıkarak, mevcut işletim sistemleri olan MacOS, ChromeOS veya pazar payında lider olan Windows gibi işletim sistemlerinin sunabildiklerine karşılık Linux ne vaat ediyor? Bunu daha kolay anlamanız için maddelere böldüm. Her alt başlıkta önce son kullanıcı, ardından geliştiriciler için Linux'un ne ifade ettiğini açıklamaya çalıştım.

## Linux Açık Kaynaklıdır

Linux ve onun üzerine inşa edilen pek çok yazılım, başta kullanıcının etkileşime geçtiği, GNOME veya XFCE gibi masaüstü ortamlarından, bu sistem içerisinde çalışan GIMP, LibreOffice, Firefox veya Okular gibi pek çok uygulamaya kadar pek çok bileşen, "açık kaynak" kodlu olup, bu programın çalışmasını özgürce inceleyebileceğimiz bir fırsatı son kullanıcıya ve daha önemli bir hedef kitlesi olarak, ilgili bağımsız geliştiricilere verir. Bu, kullanıcıların kendilerince eksik gördüğü yerlerde kaynak koda katkıda bulunabileceği, herhangi bir artniyetli kod çalıştırma sürecinin minimalize edildiği, yazılımı geliştirenler tarafından masrafların azaltıldığı (ürününüzü sadece kendiniz geliştirmek yerine, onu diğerleriyle paylaşarak gelen katkılarla daha etkili ve hızlı geliştirmeler yapılabilir) ve en önemlisi, güvenlik ve şeffaflık konusunda sahipli yazılımlara nispeten çok daha tercih edilebilir olduğu anlamına gelir.

Tabii ki de bu, son kullanıcı için en az ilgi çeken şeydir çünkü son kullanıcılar işin teknik detayını, yani kod okuması ve çalışma-zamanı (runtime) olaylarıyla ilgilenmezler. Onlar için nihai ürün önemlidir. Bu konuda ancak teşvik ve yaygın kullanımla bir bilinç kazandırılabilir. Çünkü bir uygulamanın açık kaynaklı olması, onu otomatik olarak tercih edilmesi gereken bir şey yapmaz; nitekim son kullanıcıların, örneğin [web tarayıcılarında](https://www.similarweb.com/browsers/) olduğu gibi, ezici çoğunluğunun sahipli yazılımı tercih etmesi bizzat ilginç bir örnektir.

## Linux Ücretsizdir

Herhangi bir mağazadan, yeni bir bilgisayar aldığınızda içinde Windows yüklü gelmesine alışık olursunuz çünkü bu, donanımın çalışabilmesi için gerekli olan işletim sisteminin bilgisayarda önceden var olmasını gerekli kılar. Bilgisayarların yeni yeni bir pazar ögesi haline gelmeye ve önemini kanıtlamaya başladığı 80'li yıllarda, genellikle bir floppy disk üzerinden işletim sistemi çalıştırılırdı. Evet, bunu bilgisayara USB takıp oradan Windows'u çalıştırmak olarak günümüze çevirebilirsiniz. Fakat bu yaklaşım, pazar payını son kullanıcıya genişletmek isteyen büyük şirketlerin önünde bir engel teşkil ediyordu: Kullanıcı bununla neden uğraşsın? "Onun yerine, işletim sistemini bilgisayarla birlikte satsak, daha mantıklı olmaz mı?" yaklaşımı, bugünün bilgisayar endüstrisinde temel standart haline gelmiştir. Windows'u geliştiren Microsoft, çeşitli üreticilere lisanslama yaparak makine başına bundan gelir elde eder ve büyük ihtimalle bir bilgisayar almışsanız, Windows için de para ödemişsinizdir, çünkü bunlar birbiri ile bütünleşik haldedir. Bunu, ilginç bir şekilde çoğu kullanıcı bilmez çünkü Windows, onlar için o kadar aşina hale gelmiştir, bir zorunluluktur.

Peki neden Windows? Çünkü oturmuş bir operasyonel iş var ve bunu değiştirmek öyle kolay bir iş değil. Hiç hayatınızda, en azından Türkiye'de, Linux önyüklü makinelerin pazar payını dahi araştıran bir çalışmaya denk geldiniz mi? Gelmiş olsanız bile bu çok kıt bir literatür ürününün eseri olacaktır. İnsanımız Windows'a alışkın ve alışkanlıklar kolay kolay değişmez. Linux, bu noktada, makineye ek olarak Windows'a da ödeyeceğiniz parayı kısmanızı sağlar; çünkü tamamen ücretsizdir. Bu, onun öyle "dağıtılmasını" sağlayan [GNU](https://www.gnu.org/licenses/licenses.tr.html) lisansı ile mümkündür ve kar amacı gütmeyen yazılım felsefesi olarak, eğer olağanüstü bir olay olmadığı takdirde, öyle devam edecektir.Eğer bilgisayar alacaksanız, satın alacağınız mağazanın bunu "FreeDOS" olarak mı yoksa "Windows" önyüklü olarak mı sattığına dikkat edin. Paradan tasarruf edebilirsiniz!

## Linux Göreceli Olarak Daha Güvenlidir

Güvenlik, sıradan bir vatandaştan kalifiye bir siber güvenlik mühendisine kadar, bilişim dünyasında aranan temel nitelikler arasında en başı çeker. Çünkü kişisel aidiyetler, fiziki (beşeri) materyallerden, sanal ortama aktarılarak günümüzde pek çok işlem (bankacılık, e-Finans, hükümet işlemleri, e-Ticaret ya da en basitinden, günde gönderilen milyarlarca anlık mesajlaşma) bu ortamda gerçekleştirilir ve ünlü film olan "Who Am I"da da belirtilip, yazılımın bu dalıyla (güvenlik) ile uğraşan kişilerce bir motto (düstur) olarak belirlenmiş bir cümle olarak "güvenli sistem yoktur" realitesi, her daim yazılımların üzerine düşülmesini gerekli kılar. Öyle ki çok daha bilgili olduğu söylenen, bu teknolojilerle büyümüş Z kuşağının dahi milenyum öncesi kuşaktan [daha kötü bir dijital okur-yazarlıkla](https://www.cbc.ca/news/canada/calgary/gen-z-cybersecurity-1.7088579) bu güvenlik zaafiyetlerine daha çok maruz kalması, son derece ilginç bir hadisedir.

Bu gerçek karşısında Linux, yukarıda bahsettiğimiz açık kaynaklı kodlu, şeffaf ve alanında uzman binlerce kişi tarafından incelenebilecek özellikte "açık" olduğu için, zaafiyetlerin çözümü daha etkili, önceden var olan ve keşfedilmemiş zaafiyetlerin de olası çözümlerinin çok daha hızlı bir şekilde çözülebilmesini sağlar. Bu, açık kaynak topluluğunun yaygın desteği ve geliştiricilerin kodu bizzat görüp anlık çözüm önerileri sunabilmesinde yatar.

Ayrıca, Linux, masaüstünde [%70'lik](https://www.statista.com/statistics/218089/global-market-share-of-windows-7/) devasa pazar payıyla liderliği sürdüren Windows'un aksine, güncel verilere göre %4'lük pazar payıyla, son kullanıcıya zararlı yazılımlarla saldırmak isteyenlerin ilgilenebileceği değere çok uzaktır; talep nerede ise, arz da oradadır ve bunu bilen korsanlar (hacker), bizatihi hedeflerini önceleyerek Windows veya MacOS yazılımını kullananları hedef alırlar. Gerçi, MacOS için bu risk [çok daha azdır](https://www.hexnode.com/blogs/macos-vs-windows-security-a-detailed-analysis/) çünkü baştan aşağı kapalı bir donanıma ve yazılıma sahip olan bu işletim sistemi için zararlı yazılım geliştirmek daha maliyetlidir, gerek zaman gerekse de finansal açıdan.

## Linux Göreceli Olarak Daha Az Kaynak Tüketir

Kaynak tüketimi, eskiden donanım imkanları çok az olan bilgisayarlar için son derece elzem bir gereklilikti ve o kısıtlı donanıma yazılımı optimize edebilmek için kırk taklalar atılırdı. Bunun sonucu olarak ortaya inanılmaz performanslı ürünler ortaya çıkardı. FFmpeg veya Roller Coaster Tycoon gibi ürünler bunlardan bazılarıdır çünkü [low-level](https://medium.com/tech-sheet/yaz%C4%B1l%C4%B1mda-high-level-ve-low-level-a%C3%A7%C4%B1kl%C4%B1yoruz-95fef09107de) bir dille yazılan bu uygulamalar, donanım kaynaklarını en verimli şekilde kullanacak ölçüde yazılmıştır. Bu, özellikle RAM ve işlemci gücü grafiğinde bu gerekliliği gözler önüne sermektedir:

[![Yıllara Göre İşlemci ve RAM grafiği](img/01-03.webp align="left")](https://www.researchgate.net/figure/Yearly-improvement-of-processor-and-DRAM-memory-speeds-for-a-time-period-of-three_fig2_340621273)

Günümüzde ise, tablodan da görülebileceği üzere artan bu donanım bolluğu sebebiyle, optimizasyona neredeyse hiç dikkat edilmiyor. Bunun en facia örneklerinden birisi, ağır eleştiri alan Windows 11'dir. Kişisel kullanımımda da gördüğüm, WinUI3 framework'ü ile yeni bir UX felsefesine geçmiş Windows 11'in performansı içler acısıdır. Bunu, eski bir Microsoft mühendisi de geçenlerde dile getirmişti:

> The Windows 11 Start Menu is comically bad.  
> This machine has a $1600 Core i9 CPU and 128 GB of RAM and this is the performance I often get.  
> What is going on in Redmond? [pic.twitter.com/hDvALHRB5q](http://pic.twitter.com/hDvALHRB5q) — Andy Young (@anerdguynow) [9 Nisan 2024](https://twitter.com/anerdguynow/status/1777764221088129227?ref_src=twsrc%5Etfw)

Linux ise, masaüstü ortamı bağımsız bir yazılımdır. Yani Windows'tan aşina olduğumuz o başlat menüsü, ayarlar, arama sekmesi gibi kullanıcının etkileşime geçtiği katman olan DE, Linux'ta farklılık gösterir ve ayrı olarak yüklenebilir. Bunun en performanslı örneklerinden birisi XFCE idir. XFCE, vizyonu gereği az kaynak tüketimi ve stabil bir masaüstü ortamı olmak üzere ortaya çıkan bir DE'dir. Bu sebeple, her ne kadar ilk kurulduğu haliyle olan görünümü çirkin olup, 90'ları anımsatsa da, son derece özelleştirilebilir olduğu için ve onu esas masaüstü ortamıyla dağıtan çeşitli dağıtımlar var olduğu için (Xubuntu, MX Linux, Debian XFCE, Linux Mint XFCE, Pardus XFCE), sistem gereksinimleri son derece azdır. Şu grafik karşılaştırması size bir fikir verebilir:

![](https://cdn.hashnode.com/res/hashnode/image/upload/v1749999899575/3ad439aa-bd12-43c0-b4c1-2747c04556da.webp align="center")

Tabii ki de bu XFCE ile sınırlı değildir. Ondan çok daha az kaynak tüketen başka masaüstü ortamları da mevcuttur fakat kullanımları pek yaygın değildir. Örneğin LXQT veya LXDE de bunlardan bazılarıdır:

![](https://cdn.hashnode.com/res/hashnode/image/upload/v1749999917045/3e096216-ba98-46a0-a835-fdfc4bcb72ed.webp align="center")

Donanım sıkıntıları yaşayan ve makinesini yükseltemeyen insanlar için Linux önemli bir yardımcı olabilir. Yazılımlar geliştirildikçe eklenen özellikler ve geliştirici kaynaklı optimizasyon eksiklerine ek olarak bu özelliklerin aşırı talepkar olması modern yazılım endüstrisinde kaçınılmak istenen durumlardır fakat bu her zaman mümkün olmaz. Bu durumda, makinenize bir Linux dağıtımı kurarak, ömrünü uzatabilirsiniz.